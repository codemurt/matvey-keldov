# Валаз

&emsp; Шунды ӝужан палтӥ шунды даралиен кисьтаське. Гурезь сьӧрысь погыляса потӥсь шунды турынэн вожектӥсь музъем вылэ шунытсэ кисьтэ. Тулыс уйлэн кезьытэз нунал шунытэн воштӥськиз. Музъемлэн мускытэз, бус луса, вылэ ӝутскыны кутскиз. <br>
&emsp; Капчи тӧл, паськыт Вало арамаетӥ вожектыны кутскем писпулэн куараеныз шудса, эркын ветлэ. Ӧраз усем шур, кый сямен позыръяськыса, кошке, синучкон кадь, кыдёке пиштэ. <br>
&emsp;Меӵ гурезь йылын, шимес куашетса, сьӧд борддор кадь сьӧд нюлэс сылэ. Вань тодэмзэ, адӟемзэ валантэм шимес куараен, йырзэ сэзъяса, вера. Дауръёс ортчемъя улонъёс весь кошкизы. Вошъяськизы улӥсь калыкъёс но: чудь интые удмурт вуиз, удмуртлэн пытьытӥз огез бӧрсьы огез поръёс, ӟучъёс, бигеръёс вуизы. Ваньзы ик соос ваче куспазы пуриськизы, кужмоез лябзэ весь зӥбны тыршиз. Со куспын вожмаськыса нюлэсэз ожманы кутскизы. <br>
&emsp; Котыр сюрс иськемен батыръяськыса улӥсь нюлэсэн жугиськыны кутскыса, солэн выжы улысьтыз вамыштэтэн музъемзэ басьтыны кутскизы. Сое жалятэк тӥрен но, тылын но быдтӥзы. Бушатэм музъемазы йыды, ӟег, сезьы уртчыса ӝутскизы. Губи кадь юртъеръёс будӥзы. Ӝикатэм пӧйшуръёс интые скалъёс, валъёс, ыжъёс кылдӥзы. Пумзэ но, йылзэ но тодымтэ кӧшкемес нюлэслэн сик кадь люкетъёсыз гинэ кылиз на. Ортчем вапумъёслэсь вань ужъёссэс адӟизы соос, пушказы ватӥзы. Тырмостэм адями нош кутскем ужзэ ӧз вунэты, али но весь нюлэсэз чик жалятэк, быдтыны турттыса сямен, кора. Оло соин но со весь сыӵе шимес гуръёсты гинэ кырӟа. Кырӟа со весь одӥг гурзэ, куддыръя золгес куаразэ поттыса, куддыръя туж пичи карыса. Адямилэсь ӟеч луэмзэ возьмаса, бӧрдэ, лэся, оло, собере солэсь из сюлэмзэ небӟытыны турттэ. Адямилэн сюлмыз излэсь но чурыт, лэся, сое небӟытны туж шуг. Нюлэс понна сюлмаськисез ӧжыт. Одӥг пересь Баби гинэ калыкез уродэз понна тышкаськемысь уг дугдылы. Секыт мылкыдэн улэ со адями пушкын, весь нюлэскы кошке. Кораса кушак кельтэм азе вуыса, кӧтыз ӝожен куректыны кутске. Озьы ке но весь нюлэскы но возь вылэ кошке, пересь йырыныз ортчем вапумзэ, пинал дырзэ тодаз вайса, ветлэ. Ачиз тямыстон арес ке но инӥ, пинал кадь ик кужмо на али. Туннэ но ӵукна ик пиезлэн пиеныз Вало дуре кошкиз. <br>
&emsp; Люкылӥськонтэм тӥреныз, куак вадьсы вуыса, куаке пырон сюрес вылӥсь силёез пазяз но пыжзэ кыскыса вуэ пыртӥз. Собере, кыкназы ик пуксьыса, пулсанэн донгиськыса, ву вылэз гожъяны кутскизы. Пыж ву вылтӥ капчиен ньыскылскыса кошкиз. Ог ӝыны иськем васькем беразы, пересь пыжзэ му вылэ поттӥз. «Табере эскером инӥ, пие, Валолэсь сётэм шудбурзэ» шуса, со вись кузя быӵкам ньӧрын чӧлъям визнанзэ поттыны кутскиз. Бабилэн толон ӝытазе чӧлъям визнанъёсаз кык-куинь вись кузяесь чипейёс сюрылӥллям. Пичи пи, талы шумпотыса, пыд йылаз тэтча гинэ. Бабилэн нош бамыз вожпотэмзэ возьматэ. Берпум визанэз буш потэмен вожпотӥсь бамыз ӝожомем кадь луиз, синъёсыз бус сьӧры ышем кадь луизы. <br>
&emsp; Мылкыдыз ӝожомемен, Баби пыдлось лулӟиз но кутэм чорыгез но буш визнанэз шоры, паймыса сямен, кема учкыса улӥз. Собере пӧзись мылкыдыз ас пӧземзэ кылын вератэк ӧз чида нӥ, лэся. «Аръёс ортчо – шаерлэн ваньбурез кулэсме. Амалы ке лусал, али но ӧжыт адямиё тэле кошкысал на», – шуиз. <br>
&emsp; Баби удмурт шаерлэсь кылем вапумзэ малпаз, тодаз трос пӧйшуро бадӟым тэлез ваиз, пилеме пыкиськись подэмысь мушо пужымъёсыз, мушо зӧк беризьёсыз, шаплыесь пужейёсыз, лосьёсыз, пӧзись чорыго шуръёсыз но тыосыз. <br>
&emsp; Тодаз ваиз кышкыт гондыръёсыз кутылэмзэ, артана пис кадь чипейёсыз поттамзэ. Табере ваньмыз со ӧвӧл ни, ванез но туж чаляк кулэсме. Лосез адӟемез куинь ар луиз инӥ, гондырлэн нимыз ик вераськон кылысь каллен потэ. Кылем гужем нош ик дукьяез ӧз адӟылы. Ваньзэ малпаса, Бабилэн кӧтыз ӝож луиз но, нош ик, пыдлось лулӟыса: «Музъем адямилы котьмар сётэ но, адями аслаз кӧттырмостэменыз музъемлэсь ваньбурзэ визьтэм мурт сямен быдтэ. Удмурт шаер узыр шаер вал», – шуиз со. <br>
&emsp; – Табере сое нош ик азьлолэсь но узыр каром, – шуиз семилеткаын дышетскись пи. <br>
&emsp; – Уд нӥ, пие, – шуиз пересь но, йырзэ ошса, каллен кырӟаны кутскиз. Пересьмем киыз мылыз поттэк пулсанэз кысказ. Баби пилэн пиез нош малпаськыса, вӧт пыр сямен, адӟиз чугун сюресэн шырылӥськем, нюлэсо но бусыё шаерез, со адӟиз лобась машинаез, дуретӥсь автомобильёс но тракторъёс выллем чебер гуртъёсыз, ӝуась электричество тылъёсыз, дуэтӥсь муръёё заводъёсыз, умой дӥсяськем дышетскем ужась калыкъёсыз, чорыг вордон тыметъёсыз но пӧйшур возён бадӟымесь сикъёсыз. <br>
&emsp; Нуназе шоры вуэм шунды зол шунтӥз, тӧл тӧламысь дугдӥз, пыж нош, каллен ньылскытскыса, вуя кошкиз, отын чик вераськытэк малпаськыса пинал пиен пересен мынӥзы. Пересьлэн бамыз азьланьлэсь кышкамзэ, аслыз оскымтэзэ возьматӥз, пиналлэн бамыз нош аслыз оскемзэ, азьланьлы шумпотэмзэ возьматӥз.

***1926. 20 июне.***